<html>
 <!-- Mirrored from www.celticlyricscorner.net/tannahill/last.htm by HTTrack Website Copier/3.x [XR&CO'2014], Mon, 01 Mar 2021 20:06:21 GMT -->
 <head>
  <meta content="text/html; charset=utf-8" http-equiv="Content-Type"/>
  <meta content="Microsoft FrontPage Express 2.0" name="GENERATOR"/>
  <title>
   Tannahill Weavers - Last May A Braw Wooer
  </title>
 </head>
 <body alink="#800080" bgcolor="#AAD8F9" link="#000080" vlink="#800080">
  <p align="left">
   <font face="Book Antiqua" size="2">
    <a href="../../index-2.html">
     Celtic Lyrics Corner
    </a>
    &gt;
    <a href="../../artists.html">
     Artists &amp; Groups
    </a>
    &gt;
    <a href="../index.html">
     Tannahill Weavers
    </a>
    &gt;
    <a href="leaving.html">
     Leaving St. Kilda
    </a>
    &gt; Last May A Braw Wooer
   </font>
  </p>
  <p align="center">
   <div align="center">
    <center>
     <table border="3" bordercolor="#000080" bordercolordark="#000080" bordercolorlight="#000080" cellpadding="0" cellspacing="5" width="90%">
      <tr>
       <td>
        <div align="center">
         <center>
          <table border="0" cellpadding="0" cellspacing="0" width="100%">
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="center" width="20%">
             <img alt="Leaving St. Kilda" src="leaving.jpg"/>
            </td>
            <td align="left" valign="center" width="80%">
             <font face="Book Antiqua" size="6">
              Last May A Braw Wooer
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Credits
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              Robert Burns
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Appears On
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              <em>
               <a href="leaving.html">
                Leaving St. Kilda
               </a>
              </em>
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Language
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              Scots-English
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
          </table>
         </center>
        </div>
       </td>
      </tr>
     </table>
    </center>
   </div>
  </p>
  <p align="center">
   <font face="Book Antiqua" size="2">
    <b>
     <u>
      Lyrics
     </u>
     :
    </b>
   </font>
  </p>
  <p align="center">
   <font face="Book Antiqua" size="2">
    Last May a braw wooer cam' down the lang glen
    <br/>
    And sair wi' his love he did deave me
    <br/>
    I said there was naethin' I hated like men
    <br/>
    The deuce gae wi' him to believe me, believe me
    <br/>
    The deuce gae wi' him to believe me
   </font>
  </p>
  <p align="center">
   <font face="Book Antiqua" size="2">
    He spak o' the darts in my bonnie blue een
    <br/>
    And vowed for my love he was diein'
    <br/>
    I said he might die when he wanted for Jean
    <br/>
    The Lord forgie me for liein', for liein'
    <br/>
    The Lord forgie me for liein'
   </font>
  </p>
  <p align="center">
   <font face="Book Antiqua" size="2">
    A weel-stocket mailin, himsel for the laird
    <br/>
    And marriage off hand were his proffers
    <br/>
    I never loot on that I kenned it or cared
    <br/>
    But thought I might hae waur offers, waur offers
    <br/>
    But thought I might hae waur offers
   </font>
  </p>
  <p align="center">
   <font face="Book Antiqua" size="2">
    But what wad ye think? In a fortnight or less
    <br/>
    The de'il tak his taste to gae near her
    <br/>
    He up the Gate-Slack to my black cousin Bess
    <br/>
    Guess ye how the jad, I could bear her, could bear her
    <br/>
    Guess ye how the jad, I could bear her
   </font>
  </p>
  <p align="center">
   <font face="Book Antiqua" size="2">
    But a' the niest week as I petted wi' care
    <br/>
    I gaed to the tryste o' Dalgarnock
    <br/>
    And wha but my fine fickle lover was there?
    <br/>
    I glower'd as I'd seen a warlock, a warlock
    <br/>
    I glower'd as I'd seen a warlock
   </font>
  </p>
  <p align="center">
   <font face="Book Antiqua" size="2">
    But owre my left shouther I gied him a blink
    <br/>
    Lest neebours might say I was saucy
    <br/>
    My wooer, he capered as he'd been in drink
    <br/>
    And vowed I was his dear lassie, dear lassie
    <br/>
    And vowed I was his dear lassie
   </font>
  </p>
  <p align="center">
   <font face="Book Antiqua" size="2">
    I spiered for my cousin fu' couthy and sweet
    <br/>
    Gin she had recovered her hear'n
    <br/>
    And how her new shoon fit her auld shackled feet
    <br/>
    But heavens, how he fell a-swearin', a-swearin'
    <br/>
    But heavens, how he fell a-swearin'
   </font>
  </p>
  <p align="center">
   <font face="Book Antiqua" size="2">
    He begged, for gudesake, I wad be his wife
    <br/>
    Or else I wad kill him wi' sorrow
    <br/>
    So e'en to preserve the poor body in life
    <br/>
    I think I maun wed him tomorrow, tomorrow
    <br/>
    I think I maun wed him tomorrow
   </font>
  </p>
 </body>
 <!-- Mirrored from www.celticlyricscorner.net/tannahill/last.htm by HTTrack Website Copier/3.x [XR&CO'2014], Mon, 01 Mar 2021 20:06:21 GMT -->
</html>