<html>
 <!-- Mirrored from www.celticlyricscorner.net/malinky/sweet.htm by HTTrack Website Copier/3.x [XR&CO'2014], Mon, 01 Mar 2021 20:06:36 GMT -->
 <head>
  <meta content="text/html; charset=utf-8" http-equiv="Content-Type"/>
  <meta content="Microsoft FrontPage Express 2.0" name="GENERATOR"/>
  <title>
   Malinky - Sweet Willie And Fair Annie
  </title>
 </head>
 <body alink="#800080" bgcolor="#AAD8F9" link="#000080" vlink="#800080">
  <p align="left">
   <font face="Book Antiqua" size="2">
    <a href="../index-2.html">
     Celtic Lyrics Corner
    </a>
    &gt;
    <a href="../artists.html">
     Artists &amp; Groups
    </a>
    &gt;
    <a href="../index.html">
     Malinky
    </a>
    &gt;
    <a href="flower.html">
     Flower &amp; Iron
    </a>
    &gt; Sweet Willie And Fair Annie
   </font>
  </p>
  <p align="center">
   <div align="center">
    <center>
     <table border="3" bordercolor="#000080" bordercolordark="#000080" bordercolorlight="#000080" cellpadding="0" cellspacing="5" width="90%">
      <tr>
       <td>
        <div align="center">
         <center>
          <table border="0" cellpadding="0" cellspacing="0" width="100%">
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="center" width="20%">
             <img alt="Flower &amp; Iron" src="flower.jpg"/>
            </td>
            <td align="left" valign="center" width="80%">
             <font face="Book Antiqua" size="6">
              Sweet Willie And Fair Annie
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Credits
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              Tim Eriksen; traditional lyrics adaptede by Steve Byrne
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Appears On
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              <em>
               <a href="flower.html">
                Flower &amp; Iron
               </a>
              </em>
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
           <tr>
            <td align="center" valign="top" width="20%">
             <font face="Book Antiqua" size="2">
              <b>
               <u>
                Language
               </u>
               :
              </b>
             </font>
            </td>
            <td align="left" valign="top" width="80%">
             <font face="Book Antiqua" size="2">
              Scots-English
             </font>
            </td>
           </tr>
           <tr>
            <td align="center" valign="center" width="20%">
            </td>
            <td align="left" valign="top" width="80%">
            </td>
           </tr>
          </table>
         </center>
        </div>
       </td>
      </tr>
     </table>
    </center>
   </div>
  </p>
  <p align="center">
   <font face="Book Antiqua" size="2">
    <b>
     <u>
      Lyrics
     </u>
     :
    </b>
   </font>
  </p>
  <p align="center">
   <font face="Book Antiqua" size="2">
    Sweet Willie and fair Annie sat ae day on a hill
    <br/>
    Though they had sitten seven lang year, they ne'er wad had their fill
    <br/>
    Sweet Willie said a word in haste and Annie took it ill
    <br/>
    "I winna wed a tocherless maid against ma mither's will"
   </font>
  </p>
  <p align="center">
   <font face="Book Antiqua" size="2">
    "For ye're come o' the rich, Willie, and I'm come o' the poor
    <br/>
    I'm ower laich tae be your bride an' I winna be yer hooer"
    <br/>
    So Annie's gane in 'til her bower, and Willie doon the den
    <br/>
    And he's come 'til his mither's bower by the lee licht o' the moon
   </font>
  </p>
  <p align="center">
   <font face="Book Antiqua" size="2">
    "Oh sleep ye, wake ye, mither?" he says, "Or are ye the bower within?"
    <br/>
    "I sleep richt aft, I wake richt aft, whit want ye wi' me, son?
    <br/>
    Whaur hae ye been a' the nicht, Willie? And wow, ye've tarried lang"
    <br/>
    "I've been courtin' fair Annie, and she is frae me gan"
   </font>
  </p>
  <p align="center">
   <font face="Book Antiqua" size="2">
    "There is twa maidens in a bower, which o' them sall I bring hame?
    <br/>
    The nut-broon maid has sheep and cows, fair Annie, she's got nane"
    <br/>
    "It's an ye wed the nut-broon maid, I'll heap wi' gowd ma hand
    <br/>
    But an ye wed her fair Annie, I'd straik it wi' a wand
   </font>
  </p>
  <p align="center">
   <font face="Book Antiqua" size="2">
    The nut-broon maid has sheep and cows, fair Annie, she's got nane
    <br/>
    And Willie, for my benison, the nut-broon maid bring hame"
    <br/>
    "Oh I sall wed the nut-broon maid and I sall bring her hame
    <br/>
    But peace nor rest atween us twa, 'til death sinder's again
   </font>
  </p>
  <p align="center">
   <font face="Book Antiqua" size="2">
    For sheep will die in cots, mither, and owsen die in byre
    <br/>
    And what's this warld's wealth to me gin I get na ma heart's desire?"
    <br/>
    "Ye'll tell her to come tae Willie's weddin' the morn at twel at noon
    <br/>
    Ye'll tell her to come tae Willie's weddin', the heir o' Duplin toon"
   </font>
  </p>
  <p align="center">
   <font face="Book Antiqua" size="2">
    So he is on tae Annie's bower and he's tirled at the pin
    <br/>
    Wha was sae ready as Annie hersel tae open and let him in
    <br/>
    "It's I will come tae Willie's weddin' the morn at twel tae dine
    <br/>
    I will come tae Willie's weddin' though I'd raither it had been mine
   </font>
  </p>
  <p align="center">
   <font face="Book Antiqua" size="2">
    So maidens, tae my bower come and lay gowd on my hair
    <br/>
    And far ye laid ae plait afore, ye'll now lay ten times mair
    <br/>
    Tailors, tae my bower come and mak' tae me a weed
    <br/>
    And smiths, untae my stable come and shoe tae me a steed"
   </font>
  </p>
  <p align="center">
   <font face="Book Antiqua" size="2">
    At every tate o' Annie's horse, there hang a silver bell
    <br/>
    There cam a wind oot frae the north which made them a' tae knell
    <br/>
    Fan she came tae Marykirk and sat down in the deas
    <br/>
    The licht that cam frae fair Annie enlichtened a' the place
   </font>
  </p>
  <p align="center">
   <font face="Book Antiqua" size="2">
    But up and stands the nut-broon bride jist at her faither's knee
    <br/>
    "Oh fa is this, ma faither dear, that blinks in Willie's ee?"
    <br/>
    "Oh this is Willie's first true love afore he lovèd thee"
    <br/>
    "Gin that be Willie's first true love, he micht hae latten me be"
   </font>
  </p>
  <p align="center">
   <font face="Book Antiqua" size="2">
    "Oh far got ye the water, Annie, that washes ye sae white?"
    <br/>
    "I got it in ma mither's wame far you'll ne'er get the like
    <br/>
    For ye've been washed in Dunny's well and dried on Dunny's dyke
    <br/>
    And a' the water in the sea will never wash ye white"
   </font>
  </p>
  <p align="center">
   <font face="Book Antiqua" size="2">
    Fan nicht was come, and day was gane, and a' man boun' to bed
    <br/>
    Sweet Willie and the nut-broon bride were in their chamber laid
    <br/>
    They werena weel lyen doon and scarcely fa'an asleep
    <br/>
    Fan up and stands she, fair Annie, jist up at Willie's feet
   </font>
  </p>
  <p align="center">
   <font face="Book Antiqua" size="2">
    "Weel brook ye o' your broom, broon bride, atween ye and the wa'
    <br/>
    And sae will I o' my winding sheet that suits me best of a'"
    <br/>
    Sad Willie raise, pit on his claise, drew 'til him hose and shoon
    <br/>
    And he is on tae Annie's bower by the lee licht o' the moon
   </font>
  </p>
  <p align="center">
   <font face="Book Antiqua" size="2">
    The firsten bower that he cam 'til there was richt dowie wark
    <br/>
    Her mither and her three sisters were makin' her a sark
    <br/>
    The neisten bower that he cam 'til there was richt dowie cheir
    <br/>
    He's lifted up the coverlet, fair Annie lay streekit there
   </font>
  </p>
  <p align="center">
   <font face="Book Antiqua" size="2">
    "It's I will kiss yer bonny cheek and I will kiss yer chin
    <br/>
    I will kiss yer clay-cald lip, but I'll ne'er kiss woman again
    <br/>
    The day ye deal at Annie's grave, the breid but and the wine
    <br/>
    Afore the morn at twel o'clock they'll deal the same at mine"
   </font>
  </p>
  <p align="center">
   <font face="Book Antiqua" size="2">
    The tane was buried in Mary's kirk, the tither in Mary's quire
    <br/>
    And oot o' the tane there grew a birk, and oot o' the tither a briar
    <br/>
    And aye they grew, and aye they drew, until the twa did meet
    <br/>
    And every ane that passed them by said, "There's been lovers sweet"
   </font>
  </p>
 </body>
 <!-- Mirrored from www.celticlyricscorner.net/malinky/sweet.htm by HTTrack Website Copier/3.x [XR&CO'2014], Mon, 01 Mar 2021 20:06:36 GMT -->
</html>